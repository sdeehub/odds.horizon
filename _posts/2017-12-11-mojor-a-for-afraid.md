---
layout: post
title: "กลัวเหลือเกิน"
date: 2017-12-16 08:14:00 +0700
image: '/assets/img/'
description: "กลัวอะไร? กลัวแล้วทำทำไม - ก็เพราะคำถามแบบนี้ล่ะถึงได้ยิ่งกลัว"
tags:
- 2017-12
categories:
- บางเรื่องที่โผล่อยู่ใน storylog.co
- หลุมดำใหญ่ในใจกับแผลลึกเลยล่ะ
twitter_text: 'Put your twitter description here.'
---
ฉัน ... กลัวว่าเธอจะเมินหน้า กลัวว่านานมากแล้วนะที่หายไป กลัวว่าถ้าเจอกันแล้วจะทำหน้ายังไง ความกลัวพาฉันย้อนกลับไปไกลได้ถึงตอนอยู่อนุบาล ... กลัวคุณครูเวลาขานเรียกชื่อทีละคน กลัวจน ... "เอ๊ะ เมื่อไหร่จะถึงชื่อฉันนะ?" กลัวว่าแม่จะมารับมั๊ย กลัวว่าเลิกเรียนแล้วจะกลับยังไง กลัวว่าจะต้องเดินกลับบ้านไปคนเดียว กลัวว่าจะเลี้ยวผิดทาง กลัวว่าจะหลง กลัวว่าครูคงเรียกชื่อไปแล้วแต่ไม่ทันฟัง กลัวจังว่าโตขึ้นแล้วจะเป็นอะไร กลัวลืมว่าครูสั่งการบ้านข้อไหน ถ้าจำไม่ได้  แล้วสมุดล่ะ ... เอามามั๊ย ถ้าเกิดลืมไว้ใต้โต๊ะ?

กลัวว่าจะนอนไม่หลับ กลัวว่าวันนี้จะต้องกลับดึก กลัวว่าจะนอนตื่นสาย กลัวเจ้านาย! กลัวพรุ่งนี้ต้องรีบตื่นไปคุยงาน กลัวรถติด กลัวไม่ได้ออกกำลังกาย กลัวไม่ได้ดูแลตัวเอง แล้วก็วนมาที่กลัวว่าจะนอนไม่หลับ กลัวว่างานออกมาไม่ดีพอ กลัวว่าพ่อแม่จะไม่สบายใจ กลัวว่าลูกค้าจะบอกว่า "ไม่" - แล้วเราก็จบกัน

> กลัวเหมือนที่เธอบอกว่า "ไม่" - แล้วเราก็จบกัน

กลัวว่าความสำเร็จจะน้อยไป กลัวว่่าไม่ใช่อย่างที่ควรจะเป็น กลัวว่าจะไม่มีใครเห็นคุณค่า กลัวว่าหน้าจะไม่สวยเหมือนดารา แล้วก็กลัวว่าดาราหน้าสวย หน้าเธอจะเปลี่ยนไป กลัวว่่าสวยแค่ข้างนอกไม่งามถึงข้างใน กลัวว่าเธอจะไม่มอง กลัวว่าเธอจะเมินหน้า กลัวถูกจับได้ว่านี่ ฉันเขียนซ้ำ กลัวปล่อยมุกตลกแล้วไม่มีใครขำ กลัวคนจำได้ว่าชุดนี้เพิ่งใส่ไปแล้วเมื่อวาน กลัวกาลเวลาทำเธอเปลี่ยนไป กลัวความห่างไกลถูกแทนที่ กลัวที่จะต้องเป็นคนเดินจากมา

> กลัวเหมือนอย่างใครบอกว่า "น้ำตาจะเช็ดหัวเข่า"

ฉันกลัวมากๆ แล้วฉันก็ร้องไห้มากๆ ... ถ้าหมอจะถามว่านั่นมาจากอะไร ฉันก็ไม่เข้าใจ และถึงหมอจะบอกว่าหมอช่วยได้ หมอเข้าใจ แต่ฉันก็ไม่เข้าใจว่ามันจะช่วยได้ยังไง - "ฉันกลัวทุกอย่างมากเกินไป" หมอว่า ... กลัวจนบอกให้ฉันต้องตัดสินใจ เขียนทุกอย่างลงไปในกระดาษ A4 หรือว่านี่ฉันคิดผิด ... แล้วถ้านี่คือกระดาษ A5?

> "ฉันบ้า!" Google แปลภาษาหมอให้ทีว่าใช่มั๊ย?

เริ่มเขียนลงไป ... ข้อ 1) ฉันกลัวเรียกกระดาษ A4 ผิด ข้อ 2) ฉันกลัวทั้งหมดที่ว่ามาข้างบน ข้อ 3 ) ฉันกลัวที่จะเขียนซ้ำ ข้อ 4) ฉันกลัวคนอ่านจะบอกว่าฉันวกวน ... ฉันเลยเขียนทุกความกลัวที่ไม่ได้ให้ใครอ่านลงกระดาษไป ฉันเขียน เขียน เขียน ... เขียน เขียน เขียน เขียนไป ได้ความกลัวออกมา สาม-สี่สิบหน้า เท่าที่พอคิดได้ ฉันกลัวว่าอาจจะยังไม่หมด ฉันกำลังจะเขียนต่อแต่กลับคิดได้ว่า ถ้าต้องเผากระดาษพวกนี้ทิ้ง ... นี่ฉันกำลังจะสร้างมลพิษครั้งยิ่งใหญ่แล้วสิท่า? ฉันกลัว ฉันทำโลกร้อนจากการเผากระดาษสี่สิบหน้า!

ตอนนี้ฉันอยากนอน แต่ฉันกลัวชุดยับ ฉันกลัวหน้าหมดสวย ฉันกลัว ... อีกแล้วนะ! ฉันเหนื่อยใจ เงยหน้าจากโต๊ะเอากระดาษปิดหน้าไว้ ... ลมหายใจพากระดาษขยับเบาๆ นี่เราเป็นอะไร? ฉันไม่มีคำตอบในหัว แต่ฉันแว่บเห็นท้องฟ้า ... ฉันกลัวฝนตก ... แต่เมฆจะกลัวอะไรมั๊ยนะ? เมฆไม่ตอบแต่ค่อยๆ เคลื่อนตัวผ่านไป ท้องฟ้าไม่มีเมฆ ท้องฟ้าก็เลยเป็นสีฟ้า ... นี่ฉันกำลังทำอะไร? ฉันกลัวว่ามองท้องฟ้าแล้วจะได้อะไร เหมือนท้องฟ้าจะเรียกฉันออกไป ฉันเดินไปที่สนามหญ้าสีเขียว แล้วเพราะอะไรก็ไม่รู้ฉันนอนลง เหมือนได้ยินต้นหญ้าถามกันว่าฉันชื่ออะไร ฉันกลัวจะบอกชื่อฉันออกไป เหมือนได้ยินท้องฟ้าบอกต้นหญ้าว่า "ไม่เป็นไร พวกเธออยากจะเรียกฉันว่าอะไรก็ได้จริงๆ" ฉันนอนเหงยหน้าได้ยินต้นหญ้าคุยกัน เหมือนกำลังปรึกษาเรื่องจะตั้งชื่อให้ฉัน ฉันบอกท้องฟ้าว่าเธอสวยจัง ท้องฟ้าถามว่าฉันเห็นอะไร ฉันยังไม่ทันได้ตอบอะไร พวกต้นหญ้าทั้งสนามรีบแย่งกันตอบใหญ่ว่า "ฉันเห็นเธอ" ท้องฟ้ายิ้ม ไม่ได้พูดอะไร ฉันหลับตา นอนอยู่กลางสนามหญ้า ลืมเรื่องความกลัวทั้งหมดไป ... จบแค่นี้แล้วใช่มั๊ย?

เหมือนเรื่องจะจบแล้ว มีเพลงเพราะๆ เสียงสดใสกับเครดิตขึ้นตอนท้าย ฉันอาจจะเผลอหลับไป คล้ายๆ จะหลับนะ แต่แล้วฉันก็ตกใจ มีเสียงทุ้มๆ ใหญ่ๆ ดังมาจากจักรวาลที่แสนไกลในตอนท้ายของเครดิตว่า "ฉันเห็นเธอ"

> ขอเธอจงสบายใจอยู่ในอ้อมกอดฉัน ขอเธอจงอย่าได้กลัว

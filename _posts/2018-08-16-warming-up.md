---
layout: post
title: "อุ่นเครื่อง"
date: 2018-08-16 10:50:00 +0700
image: '/assets/img/'
description: 'ตื่นเช้าขึ้นมาพร้อมด้วยความรู้สึกว่าขอบคุณ'
tags:
- 2018-08
categories:
- A-ppreciation เรื่องที่พวกเราต้องซาบซึ้งใจ
twitter_text: 'Put your twitter description here.'
---
เมื่อรู้สึกตัวในตอนเช้าของทุก ๆ วัน ค่อย ๆ ตั้งสติตามไปที่ร่างกายให้ถ้วนทั่ว ตามลมหายใจเข้า-ออก แล้วเปลี่ยนจากนอนเป็นท่านั่ง ให้หลังยืดตรง หน้าท้องกระชับพร้อมกับมีกล้ามเนื้อหลังช่วยพยุงตัวไว้

ค่อย ๆ จับลมหายใจเข้า-ออกให้ยาวขึ้น มีสมาธิและตั้งใจภาวนา ขอบคุณเช้าวันใหม่ที่ได้เกิดมา เป็นผู้เป็นคน มีกายมีตัวตน มีจิตใจและวิญญาณ มีจินตนาการ รับรู้สร้างสรรค์ความเป็นไปของจักรวาลรอบ ๆ ตัว

ขอบคุณร่างกายทุกส่วนทุกเซลล์ ของเหลวของแข็ง เลือด น้ำ ความเคลื่อนไหวภายใน ไปถึงลมที่เข้า-ออก ภายในมาถึงภายนอก ความเคลื่อนไหวทั้งหมด ตลอดไปจนถึงพลังงานต่าง ๆ ที่รับรู้สัมผัสได้และไม่ได้โดยทั่วกัน

ตั้งใจพิจารณา ตั้งมั่นในกิจการของวันที่กำลังจะเกิดขึ้น ขอบคุณความสดชื่นแจ่มใสในยามเช้าตรู่ ขอบคุณการเกิดและเบ่งบานของดอกไม้ ใบไม้ ต้นไม้เล็กและใหญ่ ขอบคุณการเคลื่อนไหวตื่นขึ้นของธรรมชาติ นกตัวเล็ก ๆ เริ่มส่งเสียงและออกบิน ขอบคุณการเคลื่อนไหวของพระอาทิตย์ และดวงดาว

ขอบคุณอากาศธาตุ ความอบอุ่น ดื่มน้ำให้ร่างกายสดชื่น ขอบคุณน้ำที่ช่วยหล่อเลี้ยงชีวิต ขอบคุณจินตนาการความสำเร็จ ความงดงามในชีวิตนี้ทั้งมวล ขอบคุณความเจริญ รุ่งเรือง เติบโตอย่างที่พึงเป็น ขอบคุณธรรม ความดี ความชั่ว และความเป็นไปทั้งหลายที่เคลื่อนไหวได้อย่างราบรื่น

ขอบคุณในสมดุลของชีวิต ความจริง ความสุข ความทุกข์ ความเศร้า สนุกสนาน จินตนาการ ความสำเร็จ และประสบการณ์ที่ได้เรียนรู้ ขอบคุณที่ได้เกิดมาเป็นผู้เป็นคน ขอบคุณพ่อและแม่ และญาติพี่น้อง เพื่อนพ้อง สรรพสัตว์ และสรรพสิ่งทั้งมวลโดยทั่วถึงกัน ขอให้ใช้ชีวิตวันนี้ให้มีประโยชน์ ให้มีคุณค่า ให้เกิดความสุขแก่กันและกันโดยพร้อมเพรียง ทั่วถึงกันเทอญ

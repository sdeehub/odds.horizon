---
layout: post
title: "เรา กับ lumio"
date: 2018-09-05 23:32:00 +0700
image: '/assets/img/'
description: 'จำไม่ได้แล้วว่าทำไม แต่ดีใจนะที่เราได้เจอกัน'
tags:
- 2018-09
categories:
- H-ey! ในวันที่เราเกิดอยากจะคิดถึงใคร
twitter_text: 'Put your twitter description here.'
---
เมื่อได้พบกันวันนั้นก็เป็นปกติธรรมดา ไม่ได้คิดว่าจะมีการต้องมาเจอกัน เมื่อได้พบกันวันนั้นก็เป็นเพียงการเจอกันเพราะเหตุบังเอิญ เมื่อได้พบกันวันนั้นก็ไม่ได้มีอะไรขัดเขิน คิดหรือทำให้ล่วงเกิน เพียงแต่บังเอิญ เพียงแต่เป็นแค่การได้มาพบกัน

อาจจะเพราะแบบนี้ คือแบบที่เราไม่ได้มุ่งหวังอะไร ทุกอย่างเลยเป็นไป เป็นไปง่าย ๆ เป็นไปที่มาอย่างจริงใจ เหมือนที่ชอบพูดกันไว้ว่า ถ้าไม่เดือนร้อนอะไรก็อยากจะให้รับไว้เพื่อพิจารณา ด้วยเห็นสมควรว่าของเรานั้นดีจริง ๆ และเมื่อพูดกันแบบนี้ก็แสดงว่าดีจริงๆ

เพราะเมื่อพูดกันแบบที่คำออกมาจากข้างใน ที่คำออกมาจากหัวใจ ที่เหลือจะเป็นยังไง ก็คงต้องเป็นกัน ถึงมันจะไม่ดีจริงอาจจะด้วยเหตุเพราะอะไร แต่คนที่พูดจากหัวใจ หัวใจของเขาก็ต้องรับเอาความตั้งใจนั้นกลับไป กลับไปคิด กลับไปพิจารณา

เพราะเมื่อเห็นแล้วหัวใจให้พูดไป ถึงผลจะยังไม่ใช่ แต่เขาก็ต้องตั้งใจแก้ไข และเมื่อเป็นเหตุการณ์แบบนี้หมุนวนไป เวียนเปลี่ยนให้การแก้ไข กับความจริงใจเกิดขึ้นล้อกัน อย่างสม่ำเสมอ เมื่อถึงตอนนั้นถึงว่าตัวจะเผลอ แต่ใจที่ตั้งไว้มานานแล้ว ก็ส่งผลดี มาให้อยู่ดี

และคงเพราะเป็นในรูปแบบนี้ การที่บอกว่าเราอยากให้ลองรับไว้เพื่อพิจารณา นั่นก็คือการประกาศว่า เราทำเพราะเราตั้งใจที่จะทำ เราทำเพราะเราเชื่อมั่นที่จะทำ เราทำเพราะเรารู้ว่าเราตระหนักในคุณค่าของสิ่งที่เรากำลังลงมือทำ ความผูกพันก็จะกลายเป็นมีขึ้นมา

ต้องบอกว่าผูกพันกันไปตามลำดับ ถ้าดีจริง คนรับก็ประทับใจ ตั้งแต่แรกรับไว้ หรือถ้าว่าบกพร่อง คนรับบอกมา เรารู้มาก็จะเอามาทำอย่างที่บอกไว้ ก็คือว่าปรับปรุงแก้ไข แบบนี้คนรับเขาก็รับรู้ได้ เขาก็เข้าใจในความพยายาม และนั่นก็ต้องทำให้เกิดความผูกพันในระหว่างกันขึ้นมาด้วย

แต่แล้วเมื่อถึงเวลาที่ต้องจากลา คราวนี้ล่ะ จากที่เคยบอกว่าให้ลองรับเอาไว้ แล้วตรงนี้ใครจะเป็นคนเริ่มต้น ในการบอกว่าเราได้เดินทางมาถึงเวลา ที่สมควรต้องจากกัน คือถ้าบอกแบบนี้แล้วเรียบง่ายเข้าใจก็ไปแบบนั้น ชีวิตก็คือสวรรค์ดี ๆ นี่เอง แต่เราก็เข้าใจและเกรงว่าจะไม่ใช่ เมื่อผูกพันแล้วก็อยากที่ต้องผูกพันกันไปต่อ

ขอให้ผูกพันกันต่อไป หรือถึงจะไม่ใช่แต่ก็ไม่ได้อยากจะจากกัน มองกลับไปในวันที่บอกว่าแค่อยากให้ลองพิจารณาเผื่อว่าจะมีคุณค่า เผื่อว่าจะมีประโยชน์ เผื่อว่าในวันข้างหน้าจะได้รับใช้ นั่นไง! วันข้างหน้าก็ได้ผ่านมาให้เป็นที่เสร็จสิ้นแล้ว

ครั้นจะมีข้างหน้าอีกต่อไปนั้น ก็ต้องบอกว่าต้องยุติแล้ว ต้องสงบลงแล้ว ต้องจากกันแล้วนะในเรื่องที่เราเคยได้ผูกพันกัน เก็บความรู้สึกดี ๆ เหล่านั้น เก็บความขอบคุณที่มีให้กัน ผูกเรื่องและความรู้สึกเหล่านั้นไว้ ถึงแม้ว่าต่อไปนี้ทุกอย่างจะเปลี่ยนไป

แต่เราก็ยังได้เคยรู้ว่า ดีใจที่เราได้มาพบกัน ตอนจะจากกันไป จึงไม่มีใครได้พูดว่า ลาก่อน และตอนจากกันไปเราก็เลยหายไป ก็แค่นั้นเอง - ขอขอบคุณ Lumio ที่ช่วยการทำงานของเรามาอย่างดียิ่ง และขอขอบคุณที่บอกให้รู้ว่ายังมีความพยายามในแบบนี้อยู่อีกมากมาย

จนกว่าเราจะได้พบกันใหม่ ในระหว่างนี้ขอให้พบแต่ความสุขสวัสดี เจริญรุ่งเรืองต่อเนื่อง ยิ่ง ๆ ขึ้นไปด้วยเทอญ

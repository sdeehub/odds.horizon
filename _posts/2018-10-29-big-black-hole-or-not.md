---
layout: post
title: "หลุมใหญ่"
date: 2018-10-29 11:59:00 +0700
image: '/assets/img/'
description: ''
tags:
- 2018-10
categories:
- H-ope ความหวัง (ไม่ใช่คาดหวัง) และ พลังทั้งหมดที่มี
twitter_text: 'Put your twitter description here.'
---
อาจจะเพราะพ่อได้ทำอะไรบางอย่างไว้? - น่าเสียใจนี่ไม่ใช่คำถามที่ถูกต้องนัก เพราะคำถามยังเต็มไปด้วยความไม่มั่นใจ ไม่เชื่อมั่นในเหตุและผลที่ตามมา เพราะแน่นอนว่า ไม่ว่าพ่อหรือใคร ได้ทำอะไรไว้ ผลของการกระทำทุกอย่างนั้นก็ต้องมีเกิดขึ้นอย่างแน่นอน

พ่อยอมรับว่าพ่อได้ทำบางอย่างลงไป - น่าเสียดายที่บางอย่างนั้นส่งผลเสียหายมาถึงปัจจุบัน และปัจจุบันก็จะส่งผลต่อไปยังอนาคต ทุกอย่างทอดถึงกัน ลูกโซ่ก็คือลูกโซ่ ไม่สมควรที่จะถูกตัดขาดจากกัน เพราะว่าโซ่ก็คือห่วงที่คล้องเราพ่อ-ลูกและครอบครัวไว้นั่นเอง

พ่อตั้งใจและยอมรับกับผลที่เกิดขึ้น - น่าชื่นใจในเบื้องต้น เพราะเรื่องของการยอมรับนับเป็นจุดเริ่มต้นที่น่าสนใจ ให้ถามหาอะไรต่างๆ อีกมากมายหลังจากการยอมรับได้เกิดขึ้น เหมือนประตูที่กักขังเราได้ขยับและเปิดอ้ารอไว้ ส่วนจะออกหรือจะหลบอยู่ข้างใน ต้องรอ

พ่ออดทนและตั้งใจที่จะเปลี่ยนไป - น่ายินดี เพราะความคิดจะปรับเปลี่ยนนี้ย่อมส่งผลในทางที่ดีแก่ผู้ที่รอคอยผลของความเปลี่ยนแปลงเสมอ ที่เหลือก็คือแรงเสียดทานของการเปลี่ยนแปลง ผู้คนที่ไม่ยอมรับ หรือแม้แต่ตัวเองที่ยอมแพ้ไปในระหว่างทาง

เพราะพ่อก็ต้องเป็นส่วนหนึ่งของความเป็นไป - พ่อก็ต้องอดทนกับการเปลี่ยนตัวตน พ่อก็ต้องอดทนกับผลของสิ่งที่ได้ทำไว้ พ่อก็ต้องตั้งใจและยับยั้งไม่ไปทำตามสิ่งที่เคยชิน พ่อก็ต้องอภัยให้กับตัวเอง พ่อก็ต้องยินดีที่ได้ออกเดินทาง ที่บ่ายเบี่ยงออกไปจากเดิม

แม้เราจะไม่รู้ว่าผลลัพธ์ของชีวิต ความสัมพันธ์ การแบ่งปันและครอบครัวนั้นจะพาเราไปไหน หรือได้พาเราให้ห่างจากเป้าหมายอื่นๆ ไปอย่างไร แต่พ่อก็ยอมรับและยินดีเป็นที่สุด เพราะครั้งหนึ่งในชีวิตของพ่อนี้ มีเพื่อให้ความรักของลูกและครอบครัวเข้ามาหล่อเลี้ยงไว้ ... ไปตลอดกาล

---
layout: post
title: "น่าลำบาก แต่เมื่อเราเข้าใจ"
date: 2018-10-30 17:20:00 +0700
image: '/assets/img'
description: 'ทฤษฎีกระจกก็ว่าไว้แบบนี้?'
tags:
- 2018-10
categories:
- H-ope ความหวัง (ไม่ใช่คาดหวัง) และ พลังที่เรามี
twitter_text: 'Put your twitter description here.'
---
มันก็น่าลำบากนะ ถ้าชีวิตจะไม่ปะติดปะต่อกันซะขนาดนี้ - เป้าหมายในชีวิตคืออะไรกันแน่? เราถามตัวเอง อย่างมั่นใจ แต่ไม่เคยได้คำตอบที่มุ่งมั่นเลย แม้จะสักครั้งเดียว ทุกทีมันเป็นแค่การผลัดผ่อน อ่อนข้อให้กับตัวเองไปเรื่อยๆ

เรื่อยเปื่อย เราคิดแบบนั้น - แล้วจะทำยังไง? ก็ไม่มีใครตอบได้ และก็ไม่มีใครจะมาทำอะไรได้ ความเปลี่ยนแปลง ความมุ่งมั่น ความอะไรต่อมิอะไรพวกนั้น มันต้องออกมาจากข้างในตัวเราเองเท่านั้น ไม่ประหลาด แต่เกือบทุกคนก็พลาดกันตรงนี้

พวกเราพยายามบังคับ และเปลี่ยนแปลงสิ่งต่าง ๆ มากมายที่อยู่รายรอบตัวเรา พยายามที่จะเปลี่ยนแปลงผู้คน คนอื่น ๆ - เรามีพลังอำนาจอะไร? ก็ทุกอย่างเท่าที่จะคิด จะทำได้ บังคับขู่เค็ญ เบี่ยงเบนความสนใจ ชี้นำดักทาง ปลุกระดม ชักชวนไปจนถึงชวนเชื่อ

แต่เชื่อหรือไม่? พลังที่ยิ่งใหญ่ถึงขีดสุดของเรา เราจะมีไว้ใช้กับตัวเราเท่านั้น - เหมือนเป็นคำสาปแต่ความจริงก็เป็นเช่นนั้น ความปรารถนาในความสำเร็จของเรา เอาไปโยนให้คนอื่นเขา มันก็ไม่มีความหมาย ความพยายาม ความอดทน มันก็มีผลกับแค่ตัวเรา

จะส่งผลไปเคียงข้างบ้างก็แค่ไม่กี่ส่วน น้อยมากและมากขนาดไม่เป็นผล เมื่อเป็นแบบนี้แล้วกลับตัว กลับใจ กลับหัว กลับท้าย มาทุ่มเทที่เรา นั่นล่ะเป็นสิ่งที่คุ้มค่าและน่าทำมากที่สุด อดทน อ่อนโยน ค่อยเป็น ค่อยไป เห็นการเปลี่ยนแปลงแล้วก็ให้กำลังใจตัวเราเอง

เราทำได้ เราทำได้ เราทำได้ จะย้ำ จะซ้ำ จะตอกตรึงให้นึกถึงไปอีกสักกี่หมื่น แสน ล้านพันครั้ง ความจริงก็ยังเป็นเช่นนั้นอยู่เสมอ เรากำลังทำสิ่งที่มีคุณค่าและส่งผลมหาศาลมากที่สุด ได้โปรดเข้าใจ ได้โปรดจำฝังใจ และได้โปรดอย่าหยุด

ตัวเราเท่านั้นที่จะพัฒนาตัวเราได้ และไม่มีจุดสิ้นสุด ไม่ว่าจะเนิ่นนานสักแค่ไหน ไม่ว่าจะต้องปรับเปลี่ยน เปลี่ยนแปลงแก้ไขอะไร ๆ ตั้งมากมายก็แล้วแต่ โชคดีที่ชีวิตก็ยังอยู่กับเรา เป็นของเรา สู้ไปกับเรา เคียงบ่า เคียงไหล่ และไม่เคยทำให้เราต้องผิดหวังอย่างแน่นอน

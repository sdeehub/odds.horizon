---
layout: post
title: "กวาดใบไม้"
date: 2018-11-20 09:38:00 +0700
image: '/assets/img/'
description: ''
tags:
- 2018-11
categories:
- M-indful หรืออะไรสักอย่าง
twitter_text: 'Put your twitter description here.'
---
ประมาณบ่ายสามโมง หรือบ่ายสามโมงครึ่ง ถึงเวลาที่จะต้องออกมากวาดใบไม้ หยิบไม้กวาดมากวาดใบไม้ ก้าวเดินออกไปใต้ร่มไม้ พื้นดินพื้นทรายใต้ร่มไม้ แล้วก็เริ่มลงมือกวาดใบไม้ กวาดใบไม้ กวาดใบไม้

กวาดซ้ำๆ พื้นที่เป็นทรายก็มีรอยไม้กวาด พื้นที่เป็นดินก็มีรอยไม้กวาด แต่พื้นที่เป็นทราย รอยไม้ที่กวาดไปก็จะเห็นง่ายกว่า ส่วนใบไม้ก็ถูกกวาดมากองรวมกัน มากมายหรือไม่มากมาย แต่นี่ก็คือการกวาดใบไม้

แดดร้อนไม่มาก เพราะต้นไม้ได้ให้ร่มเงา ร่มเย็นกับเรา ร่มรื่นกับบรรยากาศ กวาดใบไม้สนุกพอสมควร สักพักลมก็พัดมาพอให้เย็นๆ สักพักลมก็พัดมาพอให้ใบไม้หล่นลงมาอีก แล้วเราก็กวาดใบไม้กันต่อไป

กวาดเท่าไหร่ก็ไม่หมด วันนี้ ตอนนี้กวาดเสร็จก็คือเสร็จ พรุ่งนี้กวาดอีกก็คือเสร็จ ใบไม้ก็หล่นมาอีก ก็กวาดอีก ชีวิตก็แค่นั้น ชีวิตก็แบบนั้น เห็นได้ง่ายๆ ที่น่าสนใจคือเราเรียนรู้อะไรจากการกวาดใบไม้

ถ้าไม่ชอบใจจะตัดต้นไม้ ใบไม้ก็จะไม่มาร่วงหล่น คนกวาดก็จะได้ไม่ต้องกวาด ก็แค่นั้น ผลก็ตามมาว่าจะร้อนไม่มีร่มเงา ไม่มีร่มรื่น ก็แค่นั้น อยู่ที่ว่าเราจะเลือกเอาแบบไหนกัน และที่สำคัญเมื่อทำแล้ว เลือกแล้ว

ใช่! เมื่อทำแล้ว เลือกแล้ว ผลก็คือสิ่งที่เราต้องได้รับอย่างแน่นอน ทำด้วยความสบายใจ ชอบที่จะอยู่ใต้ร่มไม้ ร่มเย็น และร่มรื่น พอถึงบ่ายสามโมง หรือบ่ายสามโมงครึ่ง ก็หยิบไม้กวาด ก้าวเดินออกไป กวาดๆ กวาด

เมื่อเราเข้าใจ กวาดไปก็สดชื่นไป เมื่อเราเข้าใจ กวาดใบไม้ก็ได้เป็นครูสอนเราไปด้วยนั่นเอง เมื่อเราจำได้ขึ้นใจ เวลาทำอะไรเราก็จะนึกถึงการกวาดใบไม้ ยืนอยู่ใต้ร่มเงา ร่มรื่นใจ ทำงานไปๆ ทำงานไป สบายดี

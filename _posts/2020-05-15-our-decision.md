---
layout: post
title: "เลือกกันเอง"
date: 2020-05-15 T11:03:09+07:00
image: '/assets/img/'
description: 'ชีวิต คือ การตัดสินใจเลือก'
tags:
- 2020-05
categories:
- M-indful หรืออะไรสักอย่าง
twitter_text: 'Put your twitter description here.'
---
ลมพัดเย็นสบาย ก็ ถ้าเราเลือกที่จะไปนั่งรับลม หรือ เราเลือกที่จะนั่งทำใจให้สบาย ๆ เอียงคอซ้าย เอียงคอขวา สูดลมหายใจ พักงานแล้วเดินออกมาหายใจ เพราะนั่งทำงานแล้วทำแต่งาน หายใจแต่ไม่รับรู้ลมหายใจ

เลือกงาน เลือกเงิน หรือ เลือกหยุดพัก หยุดสูดลมหายใจ เลือกใช้เวลากับร่างกายทำอะไร ๆ เลือกใช้ความคิด เลือกใช้สมาธิ เลือกใช้สายตามองดูสายลม รู้สึกต้นไม้ไหว เลือกใช้จินตนาการ หรือแค่เปิดรับให้เด็กน้อยในตัวเราได้กลับมา

เลือกว่าจะยิ้ม หัวเราะ หรือแค่ปล่อยสบาย ๆ ได้สูดกลิ่นดิน สูดกลิ่นฝน สูดกลิ่นดอกไม้ ได้กลิ่นความทรงจำ เห็นเขา เห็นเธอ เห็นป่า เห็นต้นไม้ ทะเล กับปลาอีก 3-4 ตัว ว่ายวนไปมา แตงโมลูกใหญ่อยู่ที่ปลายฟ้า

ลมพัดเย็นสบาย กังหันหมุนรับลม ดวงดาวคุยอะไรกัน ตอนที่พระจันทร์ยังไม่สวยชวนฝันแบบคืนก่อนนั้น ทะเลสวย อ่าวสวย บรรยากาศสวย เธอสวย หรือเด็กน้อยในตัวเรากำลังขี่จักรยานไปได้สวย แบบไหน? กันนะ!?

เลือกขนม เลือกอาหาร เลือกอด เลือกหิวเลือกที่จะยังไม่ทาน เลือกที่จะรอ เอาไว้ให้มาพร้อมกัน เลือกที่จะสั่ง เลือกที่จะหยิบ เลือกที่จะมอง ลิ้มรส ชิม ชวน ยิ้ม อร่อย ไปพร้อม ๆ กัน

ลมพัดเย็นสบาย เช้านี้ฟ้าสวย คืนนี้แดดอุ่นสำหรับเขา ดาวสวยสำหรับเธอ และสำหรับใครอีกหลาย ๆ คน ฟ้ามืดจริง ๆ ส่วนที่เหลือจะแสงดาว หรือแสงไฟ หรือแสงไข แสงไต้ ไม่รู้สินะ เพราะสายน้ำ กาลเวลา 2 อย่างนี้คงมีบางอย่างที่ไม่มีอยู่จริง

ได้ยินเสียงนกร้อง นึกถึงลูกนก นึกถึงแม่นก พ่อนก รังนก นึกถึงลูกอ๊อด แม่กบ นึกถึงตัวเรา แม่เรา คิดถึงกับข้าว คิดถึงข้าวผัดตับก้นกะทะของแม่ นึกถึงอะไร ๆ ที่กลายเป็นของอร่อย กินอิ่ม สนุกสนาน เพราะความรักของแม่ เพราะอาหารมาจากความรักของแม่

เลือกที่จะทำอะไร? เลือกที่จะสบาย ๆ และ คิดถึงกัน

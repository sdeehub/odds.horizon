---
layout: post
title: "มาชวนฝัน"
date: 2020-07-28 T08:46:38+07:00
image: '/assets/img/'
description: 'เช้าวันใหม่ ยังหายใจ ยังมีฝัน - แล้วเปลวแดดและการเดินทาง ยังเป็นยังไง'
tags:
- 2020-07
categories:
- F426
twitter_text: 'Put your twitter description here.'
---
ที่ปลายฟ้า มีเปลวแดดระยิบ การเดินทางที่ทั้งสนุกสนาน เนิ่นนาน ตื่นเต้น ตื่นตาตื่นใจ ใจตื่นเพราะได้พบเจอสิ่งต่าง ๆ ที่แปลกไป สถานที่ ผู้คน ควันไฟ กลิ่นใบยา อาหาร สำเนียง ภาษา การพูดจา ตลาดเช้าชาวบ้าน รอยยิ้ม เรื่องราว และ วันเวลา

> ความคิดต้องมีเหตุผลประกอบด้วยเสมอ เพราะแบบนั้นความคิดถึงจะจริงขึ้นมาได้?

เพื่อจะบอกว่า *ไม่จริง* เสมอไป ความคิดง่าย ๆ ว่าเราจะออกเดินทางกัน ถึงได้เกิดขึ้น เพราะแค่คิด แค่เตรียมการก็สนุกสนานกันพักใหญ่แล้วนะ นี่ถ้าวันเดินทางจริงมาถึงก็น่ะ พวกเราน่าจะสนุกกันใหญ่ :)

รอยยิ้มและการบอกลา รู้ว่าใจหายและก็หายใจไม่เป็นจังหวะ ตอนที่ตื่นเต้นก็ยังไม่เหงา และพอเริ่มจะเข้าที่ เข้าทาง ถึงจะค่อย ๆ หายเหงาไปได้บ้าง แต่ความคิดถึง - ความคิดถึงก็คือความคิดถึง ลมหนาวก็คือความคิดถึง ลมฝนก็คือความคิดถึง ไอแดดตอนพักเที่ยงก็ใช่ ถนนที่มีผู้คนมากมาย หรือจะห้องเล็ก ๆ ที่มีเราอยู่คนเดียวก็มีความคิดถึงปนอยู่ด้วยเสมอ ๆ

> เพราะมีความคิดถึงเป็นเพื่อนที่ดีที่สุด ในวันที่เราออกเดินทาง

และก็เพราะมีความคิดถึงเป็นเพื่อนที่ดีที่สุด ทั้งในวันที่เราเองเป็นคนที่ออกเดินทาง และในวันที่เราคอยให้ทุกคนกลับมาจากการเดินทาง

วัน-เวลา หลายรอบ หลายเที่ยว หลายที่ ทำการเดินทางเปลี่ยนเป็นแค่เรื่องราว ทำเอาความคิดเปลี่ยนเป็นแค่ความฝัน สำหรับประสบการณ์ก็แค่ช่วยสอนอะไรบางมุม และแค่บางอย่าง ส่วนจินตนาการยังคงเต็มไปด้วยความสนุกสนาน ตื่นเต้น สดใส เต็มไปด้วยพลังและความแปลกใหม่ - การเดินทางต่อจากนี้จะเป็นยังไง เมื่อ *การเดินทางเปลี่ยนเป็นแค่เรื่องราว ความคิดเปลี่ยนเป็นแค่ความฝัน* อย่างที่ว่าไป

*เมื่อการเดินทางมาถึงวันนั้น*  
เดินก็แค่ใกล้ ๆ : ลองเริ่มเล่นหนังโป๊ในวัย 65? อิสระในการทำงานดูจะเป็นปกติที่เราได้มาตลอด ลองมาอยู่ในกรอบคิด กรอบทำและระบบอะไรบางอย่างที่ผลลัพธ์กลับชี้นำจินตนาการ ปลดปล่อยความต้องการให้ผิดหรือไม่ผิดศีลข้อ 3 มั๊ยนะ

ที่อยู่อาศัย : โปร่ง สบาย เรียบง่าย มีความรัก มีชีวิตด้วยธรรมชาติ ศิลปะและเสียงเพลง ต้นไม้รอบ ๆ นก แมว หมา มีผู้คนผ่านไป-มา แวะมาพัก มาแบ่งปัน มีรอยยิ้ม มีเรื่องราว แบ่งกันเล่า แบ่งกันฟัง หล่อเลี้ยง เยียวยา เพิ่มพลังให้แก่กันและกัน

งานที่ทำ : งานที่จะทำคืออยู่กับธรรมชาติ งานที่ทำคืออยู่กับเทคโนโลยี งานที่ทำคืออยู่กับร่างกาย - ปลูกต้นไม้ เขียนเรื่อง วาดรูป ร้องเพลง นวดตัว นวดหัว นวดเท้า นวดหน้า โยคะ เพราะร่างกายนั้นสำคัญพอ ๆ กันกับกิจกรรมประจำวัน

การเดินทางไกล : การเดินทางไกลเมื่อต้องมีและถึงจะไกลแต่ก็คงไม่บ่อย เดินทางเพื่อออกไปสัมผัส แบ่งปัน เรียนรู้ รับรู้ จับต้อง แลกเปลี่ยน สัมพันธ์กันจริง ๆ สร้างแรงบันดาลใจ ให้และรับไปพร้อม ๆ กัน ส่วนเรื่องราวก็คือเรื่องราวที่ยังคงทำหน้าที่บอกเล่า-ถ่ายทอด มุมมอง ความรู้ ความรู้สึก วันเวลา ซึ่งจะเป็นอย่างนั้นต่อ ๆ ไป

เรื่องราวของความฝัน วันและเวลา ที่พวกเราทุกคนต่างก็พากันคิดถึง และรอคอยให้คิดถึงกัน ไม่ว่าจะในหน้าหนาว หน้าฝน หน้าร้อน ดอกไม้บานส่งกลิ่นหอม หรือดอกไม้ร่วงเต็มลานหน้าบ้าน - คิดถึงและจบด้วยรอยยิ้มน้อย ๆ ที่เปื้อนติดหน้าไปอีกสักครั้งนึง :)

---
layout: minimal
title: "About me"
permalink: /about/index.html
description: "สำหรับเรา สำหรับความจริงและความฝัน และ สำหรับใครอีกคนที่หัวใจได้หยุดเต้นไปซะก่อนแล้ว"
---

<img itemprop="image" class="img-rounded" src="https://res.cloudinary.com/sdees-reallife/image/upload/v1551863022/odd_128x128.jpg" alt="Odd daBoss">

<h2>ขอบฟ้า</h2>

<p>น้ำกับฟ้า ทะเลกับภูเขา แต่สำหรับเราส่วนมากจะเป็นทุ่งหญ้ากับถนน - ในจินตนาการ ... หลับตาแล้วเห็นอะไรสักอย่าง พอลืมตากลับเห็นอะไรบางอย่าง ความฝันกับความจริงก็อยู่ใกล้กันแค่นี้ เหมือนที่เราได้ความชุ่มชื่นจากไอของแม่น้ำ เหมือนที่เราได้กลิ่นคาวของทะเล เหมือนที่เราได้ยินเสียงของภูเขาคุยกับสายลมเงียบ ๆ เหมือนที่เราได้เห็นท้องฟ้าเคลื่อนไป-มา เหมือนที่เราได้รู้ว่าทุกการเดินทางล้วนเกิดมาจากความฝัน</p>


<p>ความฝันที่อยากจะเห็น และไปให้ถึงตรงนั้น ... ความฝันที่อยากจะเห็น และไปให้ถึงตรงเส้นขอบฟ้า - มิน่าล่ะ ในบางทีการเดินทางจึงมักจะมีแต่ไปข้างหน้า มิน่าล่ะ ก็เพราะแบบนี้มอเตอร์ไซด์เลยไม่จำเป็นต้องมีเกียร์ถอยหลัง แล้วก็มิน่าล่ะ ความหวังถึงได้เลื่อนลอย กว้างไกล และจะต้องปนไปด้วยความทรงจำและความคิดถึงอยู่เสมอ ๆ นานแค่ไหนก็ไม่จำเป็น เพราะการเดินทางยังคงมีอยู่ตลอดเวลา</p>


<h2>ตรงหน้า</h2>

<p>เรียบง่าย คดเคี้ยว แล้วก็ลื่นไหล หากย้อนกลับไป ตรงหน้าคงเป็นอะไรที่เวิ้งว้าง กว้างไกลออกไปมากกว่านี้นัก - น้ำกับฟ้าอาจจะทำให้เส้นขอบฟ้าขึ้น ๆ ลง ๆ และดูน่าท้าทายกว่านี้แน่ ๆ และก็คงมีแต่คนกล้าและบ้าบิ่นเท่านั้น ที่จะเอาเรือสักลำออกไปตาม ... หาเส้นขอบฟ้า อย่างน้อยเราก็คิดว่าคงเป็นแบบนั้นนะ กล้าและบ้าบิ่นในความหมายที่ดี หรือในบางทีพวกเราอาจจะเบื่อที่จะรอคอยอะไร ๆ อยู่ตรงนี้ก็เป็นได้</p>

<p>ความฝันที่อยากจะเห็นอะไร ๆ ก็เลยผลักดันขบวนการในตัวเรา เริ่มจากความคิดอ่านเล็ก ๆ น้อย ๆ เริ่มจากความสงสัยในเรื่องที่ไม่ควรสงสัย แล้วพอบ่อย ๆ เข้าพวกเราก็เริ่มที่จะไม่แน่ใจว่าที่ตรงหน้านั้นจะเป็นยังไง ถ้า ... ถ้าเราได้เดินออกไปจริง ๆ - ลมจะช่วยเราไว้ใช่มั๊ย หรือพายุอยากจะพัดเราไปที่ไหนสักที่ หรือบางทีแม่น้ำ ทะเล มหาสมุทร หรืออวกาศ ที่เหล่านี้ล้วนเคยมีเรื่องราวบางอย่าง ที่พอหลับตาแล้วเราจะจำได้ว่า ทำไมความทรงจำถึงได้มากมายเหลือเกิน</p>

<h2>ตรงนี้</h2>

<p>สติของเรายังดีอยู่มั๊ย? ความคิดของเราไปถึงไหนแล้ว ลมหายใจล่ะ? ยังเข้า-ออกลึกและยาวดีอยู่มั๊ย - เงียบไปแล้วเสียงของสายลม เงียบไปแล้วเสียงของการเคลื่อนไหว ใครบอกนะว่าก้อนเมฆหยุดนิ่งและยิ้มให้เรา ใครบอกนะว่าบนก้อนเมฆนั้นคือสิงห์โตตัวใหญ่ มีหมีควายกับกระรอก แล้วก็กระต่ายตัวเล็ก ๆ อยู่ตรงนั้นด้วย ใครบอกนะว่าก้อนเมฆคือที่ ๆ ทำให้เราอยากโตขึ้นเป็นผู้ใหญ่</p>

<p>โตขึ้นเป็นผู้ใหญ่? - ใช่! โตขึ้นเป็นผู้ใหญ่ เป็นคนตัวใหญ่ ๆ ที่บินขึ้นไปบนฟ้า โตขึ้นเป็นผู้ใหญ่ เป็นคนตัวใหญ่ ๆ ล่องเรือออกไปตามหาเส้นขอบฟ้า หรืออาจจะแค่โตขึ้นเป็นผู้ใหญ่ เป็นคนตัวใหญ่ ที่ขับรถออกไป ๆ ไปได้เรื่อย ๆ หรือบางทีอาจจะแค่โตขึ้นเป็นผู้ใหญ่ เป็นคนตัวใหญ่ ๆ ที่ไม่สามารถจะกลับกลายเป็นเด็กตัวเล็ก ๆ ได้อีกเลย ถ้าตรงขอบฟ้าจะไม่มีร่องรอยของความฝันและความคิดถึง ให้พวกเราคิดถึงอีกต่อไป ... แต่โชคยังดี เพราะวันนี้</p>

<p>ความคิดถึงยังคงไปถึง ตรงที่ปลายฟ้า หรืออาจไกลกว่า ... หลับตานะ! แล้วเราจะได้ยินเสียงของเธอมาจากเส้นขอบฟ้าไกลๆ</p>
